---
title: Niet belangrijk genoeg
author: Eric van der Linden
date: 1 maart 2022
lang: nl
mainfont: Georgia, serif
fontsize: 18px
header-includes: |-
  <style>
    .larger {font-size:130%}
  </style>
---

# Niet belangrijk genoeg?

## Het militaire leven van A. R. de Muralt wordt in twee gebeurtenissen samengevat maar dat leidt tot verkeerde conclusies over zijn levensloop.

Dat we nu de naam van A. R. de Muralt noemen komt omdat het Biografisch woordenboek der Nederlanden 2 zinnen aan hem besteed en iemand uit het publiek daar een opmerking over toestuurde.  
G.D.J. Schotel ^[Redacteur BWdN] (vermoedelijk) schreef: "MURALT (A.R. de), klom op tot den rang van generaal majoor en werd als zodanig gepensioneerd. Hij overleed te Utrecht 27 December 1859."  
De opmerking wees de redactie op het bestaan van een korte beschrijving van zijn leven in een genealogische site: <https://www.geni.com/people/Abraham-von-Muralt/6000000025782801272>.  
Deze pagina leidt via een aantal stappen naar de Wikidata pagina <https://www.wikidata.org/wiki/Q110573185> waar je links kunt vinden naar aantal micro-biografieën. Daarnaast is er de "Historisches Familienlexikon der Schweiz" waar je de Muralt en zijn volledige familie kunt vinden maar ook een foto, waarschijnlijk een carte de visite gemaakt door de Zwitserse fotograaf Ch. Coriddo.

Als je de verschillende micro-biografieën naast elkaar zet dan zijn er twee gebeurtenissen in het leven van de Muralt,  
1. 1801, de Muralt wordt kadet en later officier in een Zwitsers regiment onder Britse vlag. Soms worden details toegevoegd zoals de naam van het regiment, Watteville (soms Wattenwyl).
2. 1814, de Muralt wordt officier in het Zwitserse regiment Jenner. Soms worden details toegevoegd met name de functies van de Muralt die te maken hebben met provinciaal of plaatselijk commandant.

Een belangrijk gegeven dat uit de informatie komt is zijn geboorte datum en plaats en gegevens over zijn familie de Muralt uit Bern. Om het te kijken of ik het lemma van wat meer context kan voorzien doe ik een scan via Google en bekende bronnen als Delpher op zijn naam en het regiment Watteville.

Het regiment Watteville werd in 1801 opgericht door Frederique de Watteville (1753 - 1838) met het doel voor de Britten te vechten in de Coalitieoorlogen (Franse oorlogen). De Muralt is er vanaf de oprichting bij net als zijn broer en is onder andere actief in Egypte, waar zijn broer sneuvelt. Frederique wordt in 1812 generaal majoor en draagt het regiment over aan zijn neef, Louis de Watteville (1776 - 1839). Wat dit regiment bijzonder maakt is dat het in 1813, na een verblijf van 2 jaar in Cadiz opdracht krijgt naar Kingston in Canada te vertrekken. Ze raken betrokken bij de "War of 1812" (18 June 1812 – 17 February 1815), een oorlog tussen de USA en de Britten en hun diverse bondgenoten. Het regiment wordt in 1815 na de oorlog opgeheven en de soldaten krijgen een stuk land in Canada.

Hoewel je natuurlijk even een klein sprongetje maakt van deze interessante ontwikkeling sta je ook heel snel weer met twee voeten op de grond. De Muralt verblijft dus in Canada als hij zich in 1814 aansluit bij het regiment van Jenner in Nederlandse dienst. Dat lijkt zeer onwaarschijnlijk. Het is noodzakelijk wat dieper in zijn Britse militaire carrière te duiken.

The National archive heeft een zeer uitgebreid archief onder de afkorting WO (War Office), meer dan 400 jaar documenten met betrekking tot de Britse strijdkrachten. Een aantal documenten zijn daar gedigitaliseerd in te zien, zoals de "regimental description and succession books".   
Een andere belangrijke bron van informatie is de Gazette^[The Gazette online: <https://www.thegazette.co.uk/>], in het bijzonder The London Gazette. The Gazette is een "official journal of record", er zijn 242 soorten kennisgevingen die door wet verplicht zijn in The Gazette gepubliceerd te worden. Zo worden al sinds de 17de eeuw militaire benoemingen en bevorderingen gepubliceerd.  
Hoewel verondersteld wordt dat de Muralt sinds de oprichting op 1 mei 1801 net als zijn broer Bernard bij het regiment betrokken is, wordt hij op 21 september 1802 ingeschreven in het "description book" als Ensign, vaandrig^[WO 25/679 <https://discovery.nationalarchives.gov.uk/details/r/C4397429>]. De _remarks_ in het "description book" maken duidelijk wat er is gebeurt, op 25 oktober 1806 wordt de Muralt bevordert naar het Regiment Froberg.

Het regiment Froberg werd begin 1804 opgericht door een man die zich voordeed als Graf Froberg maar waarschijnlijk de fransman Gustave de Montjoie was^[Dempsey, G. C. (1989). MUTINY AT MALTA: The Revolt of Froberg’s Regiment April 1807. Journal of the Society for Army Historical Research, 67(269), 16–27. http://www.jstor.org/stable/44224579 p.16]. Deze Montjoie was een Franse officier die banden had met het Franse koningshuis en daarom waarschijnlijk het vertrouwen kreeg van de Britten om een regiment op te richten. Dit regiment kwam echter bekend te staan om de Froberg Muiterij. Met name Griekse en Albanese militairen waren onder valse beloften van rang en betaling geworven. Toen ze eenmaal aangekomen op hun standplaats Malta door kregen dat ze als gewone soldaten dienden met lagere vergoeding dan beloofd kwamen ze in opstand. Een aantal officieren en soldaten werd vermoord, de muitende soldaten werden na een proces geëxecuteerd. Een artikel in de Times of Malta  van 2015 beschrijft de muiterij in detail met veel nadruk op de lokale omstandigheden^["The 1807 Froberg regiment mutiny at Fort Ricasoli" bij David Dandria in the Times of Malta van 1 February 2015.
<http://www.timesofmalta.com/articles/view/20150201/life-features/The-1807-Froberg-regiment-mutiny-at-Fort-Ricasoli.554490>].  
Het regiment Froberg wordt "disbanded" en de officieren worden benoemd in andere regimenten waar vacatures zijn, zo wordt de Muralt bevordert tot Kapitein in het Regiment Chasseurs Britanniques^[https://www.thegazette.co.uk/London/issue/16037/page/797 the Gazette London Issue van 13 June 1807] (Britse Jagers)^[Zie bijvoorbeeld: https://en.wikipedia.org/wiki/Chasseurs_Britanniques.].  
Jagers, ook wel lichte infanterie genoemd zijn militairen die licht bewapend zijn en met name verkenningen uitvoeren.  
De Chasseurs Britanniques werden in 1806 ingezet voor expedities in Italië waaronder in Calabria. In 1810 werden ze toegevoegd aan Wellington's leger op de zogenaamde Peninsulla (met name Spanje) waar ze tot de abdicatie van Napoleon in april 1814, de Franse troepen in Spanje bestreden. Het regiment wordt terug gehaald naar Groot Britannië en op 5 October 1814 opgeheven.  
Een detachement van de Chasseurs Britanniques wordt in 1814 meegestuurd met de HMS Ramillies naar Canada en is betrokken bij de slag om Baltimore en mogelijk de "Burning of Washington" maar het is zeer onwaarschijnlijk dat de Muralt daarbij betrokken was. In zijn aanstellingsbrief (helaas ongedateerd^[<https://www.nationaalarchief.nl/onderzoeken/archief/2.13.04/invnr/213/file/NL-HaNA_2.13.04_213_0797>]) schrijft hij over zijn Britse militaire carrière en besluit met de vermelding dat hij in mei 1814 6 maanden verlof kreeg en voor het eerst in 14 jaar terug ging naar Zwitserland. Uit het stamboek generaals nr. 1^[<https://www.nationaalarchief.nl/onderzoeken/archief/2.13.04/invnr/702/file/NL-HaNA_2.13.04_702_0122>] blijkt dat hij zich op 15 november 1814 Majoor wordt in het Zwitserse regiment van Kirchberger in Nederlandse dienst.  
In het genoemde stamboek worden nog twee Britse benoemingen genoemd die verder kleur geven aan de carrière van de Muralt. In juni 1809 wordt de Muralt binnen de Jagers overgeplaatst naar de Grenadiers, een eenheid die zich specialiseert in het werpen van granaten. Een jaar later wordt hij commandant van een divisie (400 man) van het Calabrische Vrijkorps. Calabrië in de punt van de schoen van het huidige Italië was destijds deel van het Koninkrijk Napels dat in 1806 door Napoleon was ingenomen. De koning van Napels vertrekt naar Sicilië waar de Britten een leger gestationeerd hebben. In 1809 en 1810 is de Muralt als grenadier in Calabrie en als commandant waarschijnlijk vanuit Sicilië "en Campagne contre l'armée française de Calabra", zoals hij in zijn aanstellingsbrief omschrijft.  
Daarna verhuisd het regiment naar Torres Vedras in Portugal en trekt in het leger van Wellington door Portugal, Spanje en de Pyreneeën om in februari 1814 haar laatste slag te leveren bij Orthez, een stad op de weg van Biarritz naar Pau. Tenslotte werd het regiment naar Bordeaux gestuurd om als escorte te dienen voor de Graaf van Angoulême, de oudste zoon van de door Napoleon onttroonde koning van Frankrijk. (flanqueurs)

In Nederlandse dienst is de Muralt vooral gelegerd in garnizoenssteden en vervult de rol van plaatselijk en provinciaal commandant, die zich meer richt op binnenlandse veiligheid.  
Er is mogelijk nog 1 actieve uitstap, tijdens de tiendaagse veldtocht in 1831. In 1829 worden de Zwitserse regimenten waar de Muralt deel van uit maakte, opgeheven om tot 1 Nederlands leger te komen. De Muralt wordt Kolonel bij de 2de afdeling infanterie en verblijft volgens het stamboek, onder veldtochten "in den vesting Breda tijdens den opstand in België". Hij krijgt in 1832 het zogenaamde Metalen Kruis 1830-1831 dat werd uitgereikt aan militairen die in de jaren 1830 en 1831 oorlogshandelingen hadden verricht. Wat de rol van de Muralt is geweest in de veldtocht zou nader onderzocht moeten worden. Er is wel een "Korte Schets van het militaire Leven von den Generaal : Majoor Jonkhr. A[braham] R[udolph] de Muralt Medegedeelt in het Jaarboek het "Metalen Kruis."" ^[Zie Worldcat: <http://www.worldcat.org/oclc/78382473>] door J J Nahuijs uit 1860. Dit werkje is kennelijk zo zeldzaam dat Worldcat geen enkele bibliotheek vermeld waar het ingekeken kan worden. Er is een exemplaar in de collectie van het Rijksmuseum maar dat is helaas nog niet beschikbaar ^[<http://hdl.handle.net/10934/RM0001.COLLECT.245507>].

Wat levert dit alles nu op. Twee regels in van der Aa worden na wat krabben aan de oppervlakte van de geschiedenis twee feiten die op gespannen voet staan, waarna, na een toch redelijk oppervlakkig onderzoek in Britse en Nederlandse online archieven, twee feiten exploderen tot een hele reeks feiten van een leven dat mogelijk avontuurlijk en boeiend is geweest.  
Wat we ook zien is dat de Muralt een wat een kleurloze 1-dimensionale persoon blijft die pas substantie krijgt als we dieper in de gebeurtenissen duiken waar hij bij betrokken was of biografieën lezen van in dit geval militairen die een vergelijkbaar leven hebben geleid. Het is een conclusie die we al eerder trokken over het leven van Rosalie Klaar in "Een seriële mini-biografie uit de krant"^[<http://www.biografischportaal.nl/blog/een-seriele-mini-biografie-uit-de-krant>].

Uit niets blijkt dat hij zich ooit over zichzelf of het meest boeiende deel van van loopbaan in Britse dienst heeft uitgelaten. Ook het zoeken van zijn naam in Delpher levert helemaal niets op. Als een persoon zelf niets nalaat in de vorm van brieven, dagboeken of een autobiografie en anderen nooit de moeite namen om iets over die persoon te schrijven dan ben je gewoon niet belangrijk genoeg. 

Maar er is ook een andere kant, ik ben geen historicus maar een datamanager of datacurator en naast een natuurlijke fascinatie voor levens van met name historische personen zal ik ook sneller in een leven duiken omdat er altijd wel wat over iemand te vinden is. Data zoals we die over de Muralt ontdekt hebben kan onderdeel worden van een dataset waarmee een historicus de relatie tussen leeftijd en benoemingen onderzoekt, of de samenstelling van "buitenlandse" regimenten. Hoewel we dan beter kunnen wachten op gedigitaliseerde archieven die fatsoenlijke HTR of OCR beschikbaar stellen. Nieuwe data kan aanleiding zijn voor nader onderzoek.

Rudolf de Muralt hoewel uit feiten een mogelijk avontuurlijk leven blijkt niet belangrijk genoeg voor een biografie en misschien dus iemand die niet in het Biografisch Portaal zou moeten staan. Maar het zou onvergeeflijk zijn hem te verwijderen, van der Aa heeft hem het recht op eeuwigheid gegeven door hem op te nemen in het Biografisch woordenboek der Nederlanden.
